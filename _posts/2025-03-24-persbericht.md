---
layout:       post
title:        "Persbericht 24-03-2025"
author:       "Henk"
#header-style: text
header-img: "img/pers.png"
catalog:      true
tags:
    - repair-cafe
    - agenda
    - pers
---

*Persbericht*

<h1>Gorredijk start eigen Repair Café</h1>

Repair Café Gorredijk opent met expositie

Op 5 april opent wethouder Durk Durksz het Repair Café Gorredijk in de Bibliotheek aan de Schansbrug. Vanwege de feestelijke aftrap is er in de bibliotheek een tijdelijke expositie waarin gebruiksvoorwerpen zoals een kapot koffieapparaat, een spijkerbroek en een oude smartphone aan een nieuw leven beginnen. De pop-up tentoonstelling toont de voorwerpen als museumstukken. Een reparateur vertelt in een geluidsfragment over de uitdagende reparatie. 

Het heeft even geduurd, maar nu krijgt ook Gorredijk haar eigen Repair Café. Duurzaamheid is essentieel en het repareren van defecte apparaten en spullen is een belangrijke eerste stap in het terugdringen van afval. En het voorkomt de aanschaf van nieuwe apparaten. Repair Café opent de deuren in dé huiskamer van Gorredijk: de bibliotheek. Beter kan niet.

Een Repair Café is een gratis toegankelijke plek waar deskundige vrijwilligers samen met de klant die iets inbrengt het kapotte spul repareren en zo een tweede leven geven. De vrijwilligers hebben reparatiekennis en -vaardigheden op diverse terreinen. Tevens is er gereedschap en materiaal aanwezig om de reparaties uit te voeren. De Repair Cafés in andere plaatsen tonen dat een gezonde ‘bedrijfsvoering’ zonder winstoogmerk mogelijk is.

Het Repair Café repareert uiteenlopende spullen zoals stofzuigers, koffiemachines, tosti-ijzers, broodroosters, strijkijzers, lampen, laptops, printers en speelgoed. Maar de technisch vaardige vrijwilligers draaien hun hand ook niet om voor andere uitdagingen. Als zij het kunnen repareren doen ze het graag.

De Repair Cafés maken deel uit van een wereldwijde beweging die zich inzet voor het behoud van reparatiekennis in de samenleving, verspilling tegen wil gaan en ijvert voor beter repareerbare producten. Behalve in Nederland zijn er o.a. Repair Cafés in België, Duitsland, Frankrijk, het Verenigd Koninkrijk, de Verenigde Staten, India en Japan.

De openingstijden van Repair Café Gorredijk zijn:
Elke eerste zaterdag van de maand. Van 10.00 uur tot 12.00 uur kunt u de spullen aanbieden aan de vrijwilligers. Tot 13.00 uur werken zij aan de reparatie van de aangeboden producten.
